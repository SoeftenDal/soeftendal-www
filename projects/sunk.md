---
thumbnail: "/uploads/forside-alene-dansk-og-tysk.jpg"
title: En sønderjysk familie mellem dansk og tysk
date: 2019-02-06
categories:
- photography
- blue
project_bg_color: "#F5EFEF"
project_fg_color: "#00080B"

---
I bogen sætter Peder Meyhoff fokus på sin families komplicerede bane mellem det danske, det tyske og det neutrale. Og det er virkelig kompliceret, men for det meste er det gået stille og roligt – og de forskellige dele af familien har uden problemer kunnet omgås. Det har også været nødvendigt, for mange af familiens ægteskaber er blandede, hvor den ene part har en dansk baggrund, og en anden en tysk.

Bogen indledes meget passende med dette citat _”Hendes modersmål var plattysk. Men naboen talte dansk – og mærkeligt nok forstod de hinanden”_. For sådan var det – for det meste – både i Meyhoff-slægten og i Sønderjylland som helhed. Man kunne ikke blot tale hinanden, man kunne også leve sammen. Men der var perioder hvor de nationale spændinger slog gnister, og hvor de også påvirkede Meyhoff-slægten.

Det er nu 100 år siden en folkeafstemning trak en grænse gennem Slesvig. Det førte til Sønderjyllands genforening med Danmark, men skilte også familiemedlemmer fra hinanden. Det ramte også medlemmer af Meyhoff-slægten. Nogle valgte at flytte til Tyskland efter 1920, men langt de fleste blev boende – mange som danskere, og nogle som medlemmer af det tyske mindretal.

Men allerede inden var forholdene i Meyhoff-slægten komplicerede. Stamfaderen, mecklenburgeren Philipp Johann Meyhoff, kom i 1836 til Bergenhusen i det sydlige Slesvig. Her optrådte han under borgerkrigen 1848-50 så kongetro at slesvig-holstenerne satte ham i fængsel. Hans sønner blev også dansksindede, og nogle flyttede til kongeriget Danmark. Men andre blev i Slesvig, og de og deres efterkommere fik blandt andet gennem giftermål forskellige syn på det nationale spørgsmål. Men de holdt alligevel sammen som familie.

Det var især to ting der gjorde Peder Meyhoff interesseret i sin slægts komplicerede forhold til den nationale identitet. Det ene var:

> ”_at tavlen i Mindeparken i Aarhus ikke indeholder navnene på alle de nordslesvigere/sønderjyder der var faldet på tysk side i 1. verdenskrig. Det er kun dem der var 'rigtigt' danske der er med. I øvrigt er det også kun de dræbte fra Sønderjylland der nævnes på tavlen. De dansksindede sydslesvigere der faldt i krigen, er ikke med. Og i Meyhoff-slægten faldt 6, men kun de 3 er med på tavlen; de to var ikke danske nok, og en var fra Sydslesvig”_

Det andet er begravelsen af Meyhoffs farfar. Den foregik i Haderslev i 1983 og var på tysk:

> _...det overraskede mig meget. Jeg vidste jo godt at min farfar var født i Hamdorf sydvest for Rendsburg, men jeg havde aldrig tænkt over at han måske følte sig som tysk. Jeg talte jo dansk med ham, og kaldte ham også Bedstefar og ikke Opa. Og selv var jeg vokset op i Nordsjælland langt fra Haderslev. Og først senere blev jeg klar over at min far nok havde forladt Sønderjylland fordi de nationale spændinger i 1930’erne også ramte ind i hans egen familie.”_

Bogen udspringer af en artikel som forfatteren 18. november 2018 fik optaget i Jyllands-Posten. Den hed 'Hvordan kan der både være dansk- og tysksindede i samme familie' og kan læses her [https://jyllands-posten.dk/aarhus/meninger/breve/ECE11008631/hvordan-kan-der-vaere-baade-dansk-og-tysksindede-i-samme-familie/](https://jyllands-posten.dk/aarhus/meninger/breve/ECE11008631/hvordan-kan-der-vaere-baade-dansk-og-tysksindede-i-samme-familie/ "https://jyllands-posten.dk/aarhus/meninger/breve/ECE11008631/hvordan-kan-der-vaere-baade-dansk-og-tysksindede-i-samme-familie/")