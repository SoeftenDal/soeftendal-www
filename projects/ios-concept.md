---
thumbnail: "/uploads/forside-rundt-om-overdrevet.JPG"
title: Rundt om Overdrevet - bofællesskab i tiden
date: 2019-01-03
categories:
- photography
- yellow
project_bg_color: ''
project_fg_color: ''

---
**Ny bog bog om Overdrevet – og andre bofællesskaber**

Bofællesskabet Overdrevet i Hinnerup har netop holdt 40-års jubilæum. Egentlig er der tale om et 41 års jubilæum, men coronaen udsatte fejringen.

I anledning af jubilæet har Peder Meyhoff, der selv bor i Overdrevet, udsendt en personlig præget beretning om livet i Overdrevet og af omgivelsernes syn på bofællesskaber. Det er blevet til en bog med titlen ’Rundt om Overdrevet – bofællesskab i tiden’.

Bogen tager udgangspunkt i forfatterens egne erindringer, men også mange andre tidligere og nuværende beboere kommer til orde. Det samme gør også naboer og mange andre. Blandt andet kan man læse om den modstand, der var i lokalområdet i 1978, hvor bofællesskabets lokalplan var i høring. Det er blandt andet belyst ved hjælp af artikler fra Århus Stiftstidende.

Dengang havde Stiftstidende en stor redaktion i Hinnerup, og avisen skrev tit om Overdrevet, både før det blev bygget og senere. Det var et af Østjyllands allerførste bofællesskaber, og det første der var bygget som lavenergifællesskab. Og der var stor interesse for det nye byggeri. Stiftstidende kaldte sågar Overdrevet for 'Hinnerups største turistattraktion'. Det var det givetvis også i årene omkring 1980, men nu er det måske bare et lidt anderledes boligkvarter for enden af Rønvangen.

Forfatteren kalder det selv en halvt subjektiv og halvt objektiv fremstilling. Bogen beskriver ikke kun hvad der skete dér ude på Overdrevet, men også hvordan forfatteren og de andre beboere _oplevede_ livet i fællesskabet. I de første årtier fremstod det uden tvivl som en meget alternativ måde at leve på, men i dag er det mindre specielt – både fordi tiderne har ændret sig, og fordi det er nu er bygget mange flere bofællesskaber, også i Favrskov.

Overdrevet er dog stadig ret unikt. Det har en stor økologisk grøntsagshave, der gør beboerne delvis selvforsynende, og det har et vedvarende energianlæg, der gør bofællesskabet til eksportør af energi. Desuden har Overdrevet et stort køkken, hvor der hver dag laves mad til alle beboerne – som spiser sammen i fælleshusets store sal.

Bogen handler imidlertid ikke kun om Overdrevet, men også om bofællesskaber i almindelighed. Og om hvordan seniorbofællesskaber nu er blevet meget populære (blandt andet fordi kommunerne kan spare penge når de ældre bor i seniorbofællesskaber). Der er også et kapitel med gode råd til folk der selv ønsker at etablere et bofællesskab. Kort sagt, forfatteren kommer hele vejen 'rundt om Overdrevet'.